# -*- mode: mandoku-view; -*-
#+TITLE: 咸淳臨安志
#+DATE: 2015-08-24 22:39:35.540090
#+PROPERTY: ID KR2k0022
#+PROPERTY: BASEEDITION WYG    
#+PROPERTY: JUAN 卷四十三
<pb:KR2k0022_WYG_043-1a>¶
欽定四庫全書¶
　咸淳臨安志卷四十三　　宋　潜說友　撰¶
秩官一¶
班孟堅表漢百官其前叙次職分如左右内史京兆尹¶
左馮翊右扶風以至太守二千石建置沿革之繇具是¶
矣而表止於内史三輔官氏遷免太守弗及也詎不謂¶
京師非郡國比書法宜爾耶或曰臨安視漢三輔自中¶
興始前是為守者何以得書曰固之表為一代作今之¶
<pb:KR2k0022_WYG_043-1b>¶
志為一郡作弗得而畧也然則為守者皆以事繫人又¶
何以特詳曰嬴劉而降悉本史傳中興以來金匱之藏¶
尚袐也固所書一百二十餘人有傳者什三表其人於¶
此而著其事於彼今諸所載耳目可睹記者不班班見¶
乎雖然時有古今事有詳畧而是非之實昭昭然著於¶
此心之靈有不隨方册存亡者嗚呼是可以觀矣叙秩¶
官¶
　　　封爵攷¶
<pb:KR2k0022_WYG_043-2a>¶
　淳祐志牧守止載錢唐侯朱雋且謂其它封國若富¶
　春於潛之𩔖並見郡縣陞革此不載今按漢制封爵¶
　有二等曰王曰侯王則掌治其國有内史以治國民¶
　自景武以後惟得食租税不預政事成帝時又省内¶
　史更令相治民如郡太守侯則専以賞功勞大者食¶
　縣小者食鄉亭所食國令長皆名相主治民但納租¶
　於侯以户數為限合是而觀則如錢塘侯之𩔖不過¶
　寵以爵秩厚以租賦實未嘗涖其地治其民得列於¶
<pb:KR2k0022_WYG_043-2b>¶
　牧守也(全琮孫徳嘗封錢唐侯周魴/嘗為錢唐侯相蓋漢制之舊)晉氏之初封建¶
　諸國畧同漢制如岳如晏皆嘗王吳合用漢荆吳例¶
　其他以縣與鄉亭封侯者既於民無闗亦於事無考¶
　法不當書書之則亦不勝書也(如前所載孫全二/人皆淳祐志所無)故¶
　志得以畧餘見内史攷¶
　　　内史攷¶
　漢以王國内史治民實為郡守之職杭屬荆吳内史¶
　合見於表惜氏名無傳自濞以後國遂為郡至晉復¶
<pb:KR2k0022_WYG_043-3a>¶
　以封諸王仍改太守為内史職官志所謂諸王國以¶
　内史掌太守之任是也故今一据正史凡為内史者¶
　悉纂入牧守以補前志之闕然晉世子弟封吳者不¶
　過二王晏自太康之末訖懐愍終凡二十餘年其以¶
　内史見於紀傳者僅顧袐一人岳一嵗即他徙其時¶
　内史亦僅庾冰而已顧庾之外史不絶書而以王封¶
　吳者並無所考始嘗疑之反復紀傳參稽旁證然後¶
　知晉自置内史以後常與太守通稱不必盡有王而¶
<pb:KR2k0022_WYG_043-3b>¶
　後有内史故作史者亦復互文具見如西晉之顧祕¶
　紀書為吳興内史傳則書吴興太守均起義軍討石¶
　冰一事也東晉之王珣紀書為吴郡太守傳則書吴¶
　國内史均遷為尚書僕射一時也諸如此𩔖甚衆則¶
　是晉制又有不盡與漢合者乃若漢省内史而以相¶
　治民蓋綏和以後之製東漢因之班史於循吏傳序¶
　概以刺史守相為言且引仲舒相江都與京兆内史¶
　𢎞寛並論固東漢人也習見當時侯相事故云爾因¶
<pb:KR2k0022_WYG_043-4a>¶
　并著其説¶
　　　都尉考¶
　漢因秦舊郡置守尉監守掌治民秩二千石尉佐守¶
　典武職秩比二千石景帝中二年更名守為太守尉¶
　為都尉是時守尉之職判然不侔淳祐志乃以㑹稽¶
　都尉任延禮髙年興教化宜為牧守之祖固不害其¶
　為善善之意惜未深考漢制耳武帝時嘗以吾&KR0588;夀¶
　王為東郡都尉不復置太守賜璽書有謂任四千石¶
<pb:KR2k0022_WYG_043-4b>¶
　之重師古曰兼總二任故云蓋都尉或行太守事自¶
　前漢已然惜延傳軼之其後明帝時宰鼂以㑹稽都¶
　尉三國時朱治以呉郡都尉皆行太守事宋百官志¶
　謂漢末及三國多以諸郡都尉為郡殆有考於此故¶
　今止載任延以下三人而後此都尉史不明載行守¶
　事者皆弗録¶
　　　吳吳興二郡攷¶
　晉宋齊梁不置郡錢唐令富陽令鹽官令新城令並¶
<pb:KR2k0022_WYG_043-5a>¶
　𨽻吳郡餘杭令臨安令於潛令並𨽻吳興郡此淳祐¶
　志所書也其意盖以吴郡為今平江吳興為今安吉¶
　皆非杭境故二郡牧守皆闕弗著竊謂不然牧守有¶
　所治縣有所統縣以所治言之則吳之治吳吳興之¶
　治烏程似與今之杭無與以所統言之則錢唐等四¶
　縣之𨽻吴餘杭等三縣之𨽻吴興寔同此牧守也所¶
　治得書所統不得書則未置吴郡以前亦㑹稽所統¶
　舊志尚以㑹稽西部都尉任延為牧守之祖而吳郡¶
<pb:KR2k0022_WYG_043-5b>¶
　吳興太守反外之於他郡可不可歟必謂都尉治在¶
　錢唐所以列於本郡則攷之漢志㑹稽凡兩都尉西¶
　部治錢唐南部治回浦延傳但書拜㑹稽都尉安知¶
　其必為西部耶志者乃直書西部以遷就其説尤不¶
　可也沈約志宋州郡有云地理參差由名號驟易境¶
　土屢分一郡一縣亟有離合尋校推求未易精悉誠¶
　哉是言然郡之分合雖不同縣之𨽻屬猶可攷蓋郡¶
　之牧守即縣之所事長吏也倘専以今之平江為吳¶
<pb:KR2k0022_WYG_043-6a>¶
　郡安吉為吳興而謂非今之杭則是當時牧守教條¶
　不及於錢唐餘杭等七邑豈理也哉又嘗考之自陳¶
　後主置錢唐郡隋文帝廢郡置杭州煬帝又改杭州¶
　為餘杭郡然後舊𨽻二吴之邑始専屬杭而吴之為¶
　蘓吴興之為湖亦於此時相先後而置杭與二吴遂¶
　各為封境非四代時比矣故今所志凡四代間守二¶
　吴者其名氏事蹟以七縣嘗𨽻屬故悉据正史網羅¶
　放失詳著於篇庶覽者無遺憾焉¶
<pb:KR2k0022_WYG_043-6b>¶
　　　古今郡守表¶
　舜咨十有二牧揚州居其一杭𨽻焉三代之世當因¶
　而不改但名氏皆無傳史稱夏少康封庶子於㑹稽¶
　以奉禹祀披草莱而邑猶未通於上國至魯定公時¶
　其後曰勾踐始見春秋傳雖稱越子經止書於越亦¶
　未得列於諸侯也若其疆域則有可考證已見郡縣¶
　沿革今所表斷自秦分郡置守始(九江志亦/用此例)¶
世紀　　沿革　　　名氏　　　事蹟¶
<pb:KR2k0022_WYG_043-7a>¶
¶
<pb:KR2k0022_WYG_043-8a>¶
¶
<pb:KR2k0022_WYG_043-9a>¶
¶
<pb:KR2k0022_WYG_043-10a>¶
¶
<pb:KR2k0022_WYG_043-11a>¶
　¶
　¶
　¶
　¶
　¶
　¶
　¶
　¶
<pb:KR2k0022_WYG_043-11b>¶
　¶
　¶
　¶
　¶
　¶
　¶
　¶
　咸淳臨安志卷四十三¶
